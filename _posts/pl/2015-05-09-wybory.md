---
layout: post
comments: true
name: wybory
title: Wybory
---

Dzień zwycięstwa w Wielkiej Brytanii ma dziś podwójne znaczenie. Doktorat niech ustąpi miejsca wyborom.

{% include _figure.html src="1505-vote-labour.jpg" caption="Agitacja po angielsku." %}

### System

W UK jest w tej chwili pięć znaczących partii ogólnokrajowych: Labour (partia pracy), Conservatives (nazwa mówi za siebie), Green Party (socjaliści miłujący przyrodę), Liberal Democrats (partia centrum, ale bardziej z lewej jego strony) i UKIP (Partia Niepodległości Zjednoczonego Królestwa, ci od Nigela Farage). Do tego Szkoci mają Scottish National Party (SNP), Walijczycy Plaid Cymru. W Ulsterze jak zwykle jest bałagan, partie co najmniej cztery. Co pięć lat głosuje się w 650 jednomandatowych okręgach wyborczych. W ostatniej kadencji rządziła pierwsza od wielu lat koalicja konserwatystów z liberalnymi demokratami — prawie zawsze któraś z dwóch największych partii zdobywa większość.

### Kampania

Podoba mi się brytyjska kampania wyborcza. Jest zwięzła i merytoryczna. Była [jedna debata](https://www.youtube.com/watch?v=7Sv2AOQBd_s) wszystkich siedmiu partii (piątka ogólnych, SNP i Plaid Cymru) — dla mnie, laika, świetna, bo bardzo ładnie pokazała różnice pomiędzy nimi. Dyskusja była ożywiona, ale zawsze kulturalna. Nikt nie próbował zabrać czasu innym. Wyprodukowano jeszcze z [dwa](https://www.youtube.com/watch?v=LAoMFz7qaR0)-[trzy](https://www.youtube.com/watch?v=7q2E1SNspYs) programy z głównymi liderami, ale już bez debaty, żeby inni nie czuli się pokrzywdzeni. David Cameron, lider konserwatystów i dotychczasowy premier, jest bardzo charyzmatyczny. Jego sytuacja była też najlepsza, bo miał dostęp do wszystkich danych, wiedział co może realistycznie obiecać. A obiecał głównie kolejne pięć lat oszczędzania (słowo-klucz: _austerity_) i referendum w sprawie wyjścia z UE w 2017. Edowi Milibandowi, liderowi laburzystów, trochę tej charyzmy zabrakło. W dodatku znalazł się w trudnej sytuacji: jego partia nie miała w sondażach wystarczającego poparcia, by rządzić samodzielnie, a jedynych możliwych koalicjantów, Szkotów z SNP, Anglicy (podburzani brzez Camerona) trochę się bali, a trochę z nich kpili. Nick Clegg, mój faworyt, walczył dzielnie, ale to nie jest czas partii centrowej: ludzie chcą albo radykalnego końca zaciskania pasa, albo dokończenia roboty konserwatystów. W dodatku Liberalni Demokraci mają od pięciu lat łatkę zdrajców, po tym jak weszli w koalicję z Cameronem i podnieśli czesne na uczelniach. Niesprawiedliwe, ale w polityce się nie wybacza. Zieloni prowadzeni są przez Natalie Bennett. Ciekawa partia, ale zbyt radykalna; chcą na przykład całkiem znieść czesne i wprowadzić formę pensji wypłacanej każdemu (_Basic Income_). Z UKIPem zrobię to, co liderzy innych partii w trakcie debaty: zignoruję.

### Głosowanie

Jako cudzoziemiec mogę głosować tylko w lokalnych wyborach, co chętnie zrobiłem, ale nie było to chyba warte odnotowania na fb, czego inni znajomi imigranci nie omieszkali zrobić. Ot, głosujesz na kogoś z okolic, kto zasiądzie w radzie miasta i zadecyduje o remoncie kolejnej drogi. Rejestracja jest bezbolesna (przez internet), głosować można i osobiście, i korespondencyjnie. Moja kandydatka, liberalna demokratka, wygrała w naszym okręgu. Hurra.

W śledzenie kampanii wciągnąłem się bardziej, gdy mój apolityczny kolega zaoferował mi swój głos — miał pójść i zagłosować wedle mojego wyboru. Po prawdzie mógłbym nawet iść za niego, bo tutaj identyfikacja przeprowadzana jest "na słowo". Lib Dems przekonali mnie do siebie, nie miałem więc większych wątpliwości. Zresztą Cambridge od 20 lat jest raczej socjalistyczne, więc _de facto_ wybór był pomiędzy laburzystą i libdemem.

### Wyniki

Wybralem się do college'u, żeby zobaczyć kawałek wieczoru wyborczego. Grupka podekscytowanych brytyjskich _undergradów_ zajmowała kanapy przed telewizorem, ale chętnie zorganizowali miejsca dla przybyłych cudzoziemców, mnie i Ugo. Wytłumaczyli też nam kilka zawiłości elekcyjnych. W oczach mieli rozczarowanie, a to przez ankiety wyjściowe (_exit polls_), które dawały zdecydowaną przewagę torysom. Wg ankiet Cameronowi brakowało tylko dziesięciu mandatów do większości (326). Jedni deklarowali, że [zjedzą swój kapelusz](https://youtu.be/Y_l7-l2XnsY?t=4), inni że [kilt](https://youtu.be/7-l2XnsY?t=14), jeśli prognozy będą zgodne z prawdą. Sondaże przedwyborcze dawały konserwatystom tylko minimalną przewagę. W Sunderland South tradycyjnie policzyli głosy [błyskawicznie](http://cache1.asset-cache.net/gc/472442348-ballot-boxes-are-run-into-the-sunderland-gettyimages.jpg?v=1&c=IWSAsset&k=2&d=GkZZ8bf5zL1ZiijUmxa7QT8ZjhWhUIs6bixB%2F2UbxxgeQf5zOFAAkoZ%2FqpGrRkCdEIReVoIL8g9elHJypN5Bfw%3D%3D) (50 min), na resztę wyników trzeba było czekać nawet kilkanaście godzin. Wszyscy wytrzeszczali oczy na Szkocję, całkowicie zabarwioną na żółto, kolor SNP. Z 59 dostępnych mandatów Szkoccy Nacjonaliści wzięli 56.

Rano w pracy śledziliśmy słupek poparcia konserwatystów, który nieubłaganie zbliżał się do magicznej liczby 326 i w końcu zatrzymał się na 331. Libdems zostali zmasakrowani: z 57 mandatów w zeszłej kadencji zatrzymali tylko 8. "Mój" kandydat w Cambridge przegrał z laburzystą. Nawet lider, Nick Clegg, ledwo wygrał w swoim okręgu. Ale są też pozytywy: dla Szkocji mocna SNP, która jednak nie jest w rządzie, może być wbrew pozorom lepsza: nie pozwoli swoich spraw zepchnąć na bok, ale też niczego radykalnego nie może podjąć. Kolejny pozytyw: zaledwie 1 mandat dla UKIP, Nigel Farage przegrywa w swoim okręgu. I tutaj słodko-gorzkie zaskoczenie: trzej liderzy przegranych partii natychmiast rezygnują, i robią to w dobrym stylu, gratulując wygranym. Słodkie, bo chciałbym takich czasów dożyć w Polsce. Gorzkie, bo ich (Clegga i Milibanda) przekonania są mi bliższe niż Camerona. W Irlandii, jak już pisałem, bajzel: naliczyłem cztery partie i jednego niezależnego. W Walii chyba po staremu, owce pasą się szczęśliwie.

Zwolennicy i przeciwnicy jednomandatowych okręgów wyborczych niech przyjrzą się [wynikom](http://www.bbc.co.uk/news/election/2015/results), szczególnie UKIPu. W uproszczeniu: JOW zabijają małe partie i niezależnych kandydatów, ale poprawiają jakość i lokalną legitymację posłów.  

Witaj Wielka Brytanio oszczędzająca na pomocy socjalnej i pragnąca referendum europejskiego. Trzymam kciuki, żeby Cameron zreformował UE tak, żebyś chciała w niej zostać, ale trochę się boję, czy reszta UE też trzyma kciuki...